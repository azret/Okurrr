# Horace: Odes III

Q. HORATI FLACCI CARMINVM LIBER TERTIVS


I


Odi profanum volgus et arceo.

Favete linguis: carmina non prius

audita Musarum sacerdos

virginibus puerisque canto.


Regum timendorum in proprios greges,               5

reges in ipsos imperium est Iovis,

clari Giganteo triumpho,

cuncta supercilio moventis.


Est ut viro vir latius ordinet

arbusta sulcis, hic generosior               10

descendat in campum petitor,

moribus hic meliorque fama


contendat, illi turba clientium

sit maior: aequa lege Necessitas

sortitur insignis et imos,

omne capax movet urna nomen.               15


Destrictus ensis cui super impia

cervice pendet, non Siculae dapes

dulcem elaboratum saporem,

non avium citharaequecantus               20


Somnum reducent: somnus agrestium

lenis virorum non humilis domos

fastidit umbrosamque ripam,

non Zephyris agitata tempe.


Desiderantem quod satis est neque               25

tumultuosum sollicitat mare,

nec saevus Arcturi cadentis

impetus aut orientis Haedi,


non verberatae grandine vineae

fundusque mendax, arbore nunc aquas               30

culpante, nunc torrentia agros

sidera, nunc hiemes iniquas.


Contracta pisces aequora sentiunt

iactis in altum molibus: huc frequens

caementa demittit redemptor

cum famulis dominusque terrae               35


fastidiosus: sed Timor et Minae

scandunt eodem quo dominus, neque

decedit aerata triremi et

post equitem sedet atra Cura.               40


Quod si dolentem nec Phrygius lapis

nec purpurarum sidere clarior

delenit usus nec Falerna

uitis Achaemeniumque costum,


cur invidendis postibus et novo               45

sublime ritu moliar atrium?

Cur valle permutem Sabina

divitias operosiores?


II


Angustam amice pauperiem pati

robustus acri militia puer

condiscat et Parthos ferocis

vexet eques metuendus hasta


vitamque sub divo et trepidis agat               5

in rebus. Illum ex moenibus hosticis

matrona bellantis tyranni

prospiciens et adulta virgo


suspiret, eheu, ne rudis agminum

sponsus lacessat regius asperum               10

tactu leonem, quem cruenta

per medias rapit ira caedes.


Dulce et decorum est pro patria mori:

mors et fugacem persequitur virum

nec parcit inbellis iuventae

poplitibus timidove tergo.               15


Virtus, repulsae nescia sordidae,

intaminatis fulget honoribus

nec sumit aut ponit securis

arbitrio popularis aurae.               20


Virtus, recludens inmeritis mori

caelum, negata temptat iter via

coetusque volgaris et udam

spernit humum fugiente pinna.


Est et fideli tuta silentio               25

merces: vetabo, qui Cereris sacrum

volgarit arcanae, sub isdem

sit trabibus fragilemque mecum


solvat phaselon; saepe Diespiter

neglectus incesto addidit integrum,               30

raro antecedentem scelestum

deservit pede Poena claudo.


III


Iustum et tenacem propositi virum

non civium ardor prava iubentium,

non voltus instantis tyranni

mente quatit solida neque Auster,


dux inquieti turbidus Hadriae,               5

nec fulminantis magna manus Iovis:

si fractus inlabatur orbis,

inpavidum ferient ruinae.


Hac arte Pollux et vagus Hercules

enisus arces attigit igneas,               10

quos inter Augustus recumbens

purpureo bibet ore nectar;


hac te merentem, Bacche pater, tuae

vexere tigres indocili iugum

collo trahentes; hac Quirinus

Martis equis Acheronta fugit,               15


gratum elocuta consiliantibus

Ionone divis: 'Ilion, Ilion

fatalis incestusque iudex

et mulier peregrina vertit               20


in pulverem, ex quo destituit deos

mercede pacta Laomedon, mihi

castaeque damnatum Mineruae

cum populo et duce fraudulento.


Iam nec Lacaenae splendet adulterae               25

famosus hospes nec Priami domus

periura pugnaces Achivos

Hectoreis opibus refringit


nostrisque ductum seditionibus

bellum resedit. Protinus et gravis               30

irae et invisum nepotem,

Troica quem peperit sacerdos,


Marti redonabo; illum ego lucidas

inire sedes, discere nectaris

sucos et adscribi quietis

ordinibus patiar deorum.               35


Dum longus inter saeviat Ilion

Romamque pontus, qualibet exules

in parte regnato beati;

dum Priami Paridisque busto               40


insultet armentum et catulos ferae

celae inultae, stet Capitolium

fulgens triumphatisque possit

Roma ferox dare iura Medis.


Horrenda late nomen in ultimas               45

extendat oras, qua medius liquor

secernit Europen ab Afro,

qua tumidus rigat arva Nilus;


aurum inrepertum et sic melius situm,

cum terra celat, spernere fortior               50

quam cogere humanos in usus

omne sacrum rapiente dextra,


quicumque mundo terminus obstitit,

hunc tanget armis, visere gestiens,

qua parte debacchentur ignes,

qua nebulae pluviique rores.               55


Sed bellicosis fata Quiritibus

hac lege dico, ne nimium pii

rebusque fidentes avitae

tecta velint reparare Troiae.               60


Troiae renascens alite lugubri

fortuna tristi clade iterabitur,

ducente victrices catervas

coniuge me Iovis et sorore.


Ter si resurgat murus aeneus               65

auctore Phoebo, ter pereat meis

excisus Argivis, ter uxor

capta virum puerosque ploret.'


Non hoc iocosae conveniet lyrae;

quo, Musa, tendis? Desine pervicax               70

referre sermones deorum et

magna modis tenuare parvis.


IV


Descende caelo et dic age tibia

regina longum Calliope melos,

seu voce nunc mavis acuta

seu fidibus citharave Phoebi.


Auditis? An me ludit amabilis               5

insania? Audire et videor pios

errare per lucos, amoenae

quos et aquae subeunt et aurae.


Me fabulosae Volture in Apulo

nutricis extra limina Pulliae               10

ludo fatigatumque somno

fronde nova puerum palumbes


texere, mirum quod foret omnibus

quicumque celsae nidum Aceruntiae

saltusque Bantinos et aruum

pingue tenent humilis Forenti,               15


ut tuto ab atris corpore viperis

dormirem et ursis, ut premerer sacra

lauroque conlataque myrto,

non sine dis animosus infans.               20


Vester, Camenae, vester in arduos

tollor Sabinos, seu mihi frigidum

Praeneste seu Tibur supinum

seu liquidae placuere Baiae;


vestris amicum fontibus et choris               25

non me Philippis versa acies retro,

devota non extinxit arbor

nec Sicula Palinurus unda.


Utcumque mecum vos eritis, libens

insanientem navita Bosphorum

temptabo et urentis harenas               30

litoris Assyrii viator,


Visam Britannos hospitibus feros

et laetum equino sanguine Concanum,

visam pharetratos Gelonos               35

et Scythicum inviolatus amnem.


Vos Caesarem altum, militia simul

fessas cohortes abdidit oppidis,

finire quaerentem labores

Pierio recreatis antro;               40


vos lene consilium et datis et dato

gaudetis, almae. Scimus ut impios

Titanas inmanemque turbam

fulmine sustulerit caduco,


qui terram inertem, qui mare temperat               45

ventosum et urbes regnaque tristia

divosque mortalisque turmas

imperio regit unus aequo.


Magnum illa terrorem intulerat Iovi

fidens iuventus horrida bracchiis               50

fratresque tendentes opaco

Pelion imposuisse Olympo.


Sed quid Typhoeus et validus Mimas

aut quid minaci Porphyrion statu,

quid Rhoetus evolsisque truncis               55

Enceladus iaculator audax


contra sonantem Palladis aegida

possent ruentes? Hinc avidus stetit

Volcanus, hinc matrona Iuno et

nunquam umeris positurus arcum,               60


qui rore puro Castaliae lavit

crinis solutos, qui Lyciae tenet

dumeta natalemque silvam,

Delius et Patareus Apollo.


Vis consili expers mole ruit sua;               65

vim temperatam di quoque provehunt

in maius; idem odere vires

omne nefas animo moventis.


Testis mearum centimanus gigas

sententiarum, notus et integrae               70

temptator Orion Dianae,

virginea domitus sagitta.


Iniecta monstris Terra dolet suis

maeretque partus fulmine luridum

missos ad Orcum; nec peredit               75

impositam celer ignis Aetnen,


incontinentis nec Tityi iecur

reliquit ales, nequitiae additus

custos; amatorem trecentae

Pirithoum cohibent catenae.               80


V


Caelo tonantem credidimus Iovem

regnare: praesens divus habebitur

Augustus adiectis Britannis

imperio gravibusque Persis.


Milesne Crassi coniuge barbara               5

turpis maritus vixit et hostium,

pro curia inuersique mores!

consenuit socerorum in armis


sub rege Medo Marsus et Apulus

anciliorum et nominis et togae               10

oblitus aeternaeque Vestae,

incolumi Iove et urbe Roma?


Hoc caverat mens provida Reguli

dissentientis condicionibus

foedis et exemplo trahenti               15

perniciem veniens in aevum,


si non periret inmiserabilis

captius pubes: 'Signa ego Punicis

adfixa delubris et arma

militibus sine caede' dixit               20


'derepta vidi; vidi ego civium

retorta tergo bracchia libero

portasque non clausas et arva

Marte coli populata nostro.


Auro repensus scilicet acrior               25

miles redibit. Flagitio additis

damnum. Neque amissos colores

lana refert medicata fuco,


nec vera virtus, cum semel excidit,

curat reponi deterioribus.               30

Si pugnat extricata densis

cerva plagis, erit ille fortis,


qui perfidis se credidit hostibus,

et Marte Poenos proteret altero,

qui lora restrictis lacertis               35

sensit iners timuitque mortem.


Hic, unde vitam sumeret inscius,

pacem duello miscuit. O pudor!

o magna Carthago, probrosis

altior Italiae ruinis!'               40


Fertur pudicae coniugis osculum

parvosque natos ut capitis minor

ab se removisse et virilem

toruus humi posuisse voltum,


donec labantis consilio patres               45

firmaret auctor nunquam alias dato

interque maerentis amicos

egregius properaret exul.


Atqui sciebat quae sibi barbarus

tortor pararet; non aliter tamen               50

dimovit obstantis propinquos

et populum reditus morantem


quam si clientum longa negotia

diiudicata lite relinqueret,

tendens Venafranos in agros               55

aut Lacedaemonium Tarentum.


VI


Delicta maiorum inmeritus lues,

Romane, donec templa refeceris

aedisque labentis deorum et

foeda nigro simulacra fumo.


Dis te minorem quod geris, imperas:               5

hinc omne principium, huc refer exitum.

Di multa neglecti dederunt

Hesperiae mala luctuosae.


Iam bis Monaeses et Pacori manus

non auspicatos contudit impetus               10

nostros et adiecisse praedam

torquibus exiguis renidet.


Paene occupatam seditionibus

delevit urbem Dacus et Aethiops,

hic classe formidatus, ille               15

missilibus melior sagittis.


Fecunda culpae saecula nuptias

primum inquinavere et genus et domos:

hoc fonte derivata clades

in patriam populumque fluxit.               20


Motus doceri gaudet Ionicos

matura virgo et fingitur artibus,

iam nunc et incestos amores

de tenero meditatur ungui.


Mox iuniores quaerit adulteros               25

inter mariti vina, neque eligit

cui donet inpermissa raptim

gaudia luminibus remotis,


sed iussa coram non sine conscio

surgit marito, seu vocat institor               30

seu navis Hispanae magister,

dedecorum pretiosus emptor.


Non his iuventus orta parentibus

infecit aequor sanguine Punico

Pyrrhumque et ingentem cecidit               35

Antiochum Hannibalemque dirum;


sed rusticorum mascula militum

proles, Sabellis docta ligonibus

versare glaebas et severae

matris ad arbitrium recisos               40


portare fustis, sol ubi montium

mutaret umbras et iuga demeret

bobus fatigatis, amicum

tempus agens abeunte curru.


Damnosa quid non inminuit dies?               45

aetas parentum, peior avis, tulit

nos nequiores, mox daturos

progeniem vitiosiorem.


VII


Quid fles, Asterie, quem tibi candidi

primo restituent vere Favonii

Thyna merce beatum,

constantis iuvenem fide


Gygen? Ille Notis actus ad Oricum               5

post insana Caprae sidera frigidas

noctes non sine multis

insomnis lacrimis agit.


Atqui sollicitae nuntius hospitae,

suspirare Chloen et miseram tuis               10

dicens ignibus uri,

temptat mille vafer modis.


Ut Proetum mulier perfida credulum

falsis inpulerit criminibus nimis

casto Bellerophontae               15

maturare necem, refert;


narrat paene datum Pelea Tartaro,

Magnessam Hippolyten dum fugit abstinens,

et peccare docentis

fallax historias monet.               20


Frustra: nam scopulis surdior Icari

vocis audit adhuc integer. At tibi

ne vicinus Enipeus

plus iusto placeat cave;


quamvis non alius flectere equum sciens               25

aeque conspicitur gramine Martio,

nec quisquam citus aeque

Tusco denatat alveo,


prima nocte domum claude neque in vias

sub cantu querulae despice tibiae               30

et te saepe vocanti

duram difficilis mane.


VIII


Martis caelebs quid agam Kalendis,

quid velint flores et acerra turis

plena miraris positusque carbo in

caespite vivo,


docte sermones utriusque linguae.               5

Voveram dulcis epulas et album

Libero caprum prope funeratus

arboris ictu.


Hic dies anno redeunte festus

corticem adstrictum pice dimovebit               10

amphorae fumum bibere institutae

consule Tullo.


Sume, Maecenas, cyathos amici

sospitis centum et vigilis lucernas

perfer in lucem; procul omnis esto               15

clamor et ira.


Mitte civilis super urbe curas.

Occidit Daci Cotisonis agmen,

Medus infestus sibi luctuosis

dissidet armis,               20


servit Hispanae vetus hostis orae

Cantaber sera domitus catena,

iam Scythae laxo meditantur arcu

cedere campis.


Neglegens ne qua populus laboret,               25

parce privatus nimium cavere et

dona praesentis cape laetus horae,

linque severa.


IX


'Donec gratus eram tibi

nec quisquam potior bracchia candidae

cervici iuvenis dabat,

Persarum vigui rege beatior.'

'Donec non alia magis               5

arsisti neque erat Lydia post Chloen,

multi Lydia nominis,

Romana vigui clarior Ilia.'

'Me nunc Thressa Chloe regit,

dulcis docta modos et citharae sciens,               10

pro qua non metuam mori,

si parcent animae fata superstiti.'

'Me torret face mutua

Thurini Calais filius Ornyti,

pro quo bis patiar mori,               15

si parcent puero fata superstiti.'

'Quid si prisca redit Venus

diductosque iugo cogit aeneo,

si flava excutitur Chloe

reiectaeque patet ianua Lydiae?'               20

'Quamquam sidere pulchrior

ille est, tu levior cortice et inprobo

iracundior Hadria,

tecum vivere amem, tecum obeam lubens.'


X


Extremum Tanain si biberes, Lyce,

saevo nupta viro, me tamen asperas

porrectum ante foris obicere incolis

plorares Aquilonibus.


Audis quo strepitu ianua, quo nemus               5

inter pulchra satum tecta remugiat

ventis, et positas ut glaciet niues

puro numine Iuppiter?


Ingratam Veneri pone superbiam,

ne currente retro funis eat rota:               10

non te Penelopen difficilem procis

Tyrrhenus genuit parens.


O quamvis neque te munera nec preces

nec tinctus viola pallor amantium

nec vir Pieria paelice saucius               15

curuat, supplicibus tuis


parcas, nec rigida mollior aesculo

nec Mauris animum mitior anguibus:

non hoc semper erit liminis aut aquae

caelestis patiens latus.               20


XI


Mercuri, - nam te docilis magistro

movit Amphion lapides canendo, -

tuque testudo resonare septem

callida nervis,


nec loquax olim neque grata, nunc et               5

divitum mensis et amica templis,

dic modos, Lyde quibus obstinatas

applicet auris,


quae velut latis equa trima campis

ludit exultim metuitque tangi,               10

nuptiarum expers et adhuc protervo

cruda marito.


Tu potes tigris comitesque silvas

ducere et rivos celeres morari;

cessit inmanis tibi blandienti               15

ianitor aulae


Cerberus, quamvis furiale centum

muniant angues caput eius atque

spiritus taeter saniesque manet

ore trilingui.               20


Quin et Ixion Tityosque voltu

risit invito, stetit urna paulum

sicca, dum grato Danai puellas

carmine mulces.


Audiat Lyde scelus atque notas               25

virginum poenas et inane lymphae

dolium fundo pereuntis imo

seraque fata,


quae manent culpas etiam sub Orco.

Impiae (nam quid potuere maius?)               30

impiae sponsos potuere duro

perdere ferro.


Una de multis face nuptiali

digna periurum fuit in parentem

splendide mendax et in omne virgo               35

nobilis aevom,


'Surge', quae dixit iuveni marito,

'surge, ne longus tibi somnus, unde

non times, detur; socerum et scelestas

falle sorores,               40


quae velut nactae vitulos leaenae

singulos eheu lacerant. Ego illis

mollior nec te feriam neque intra

claustra tenebo.


Me pater saevis oneret catenis,               45

quod viro clemens misero peperci,

me vel extremos Numidarum in agros

classe releget.


I, pedes quo te rapiunt et aurae,

dum favet Nox et Venus, i secundo               50

omine et nostri memorem sepulcro

scalpe querellam.'


XII


Miserarum est neque amori dare ludum neque dulci

mala vino lavere aut exanimari

metuentis patruae verbera linguae.


Tibi qualum Cythereae puer ales, tibi telas

operosaeque Mineruae studium aufert,               5

Neobule, Liparaei nitor Hebri,


simul unctos Tiberinis umeros lavit in undis,

eques ipso melior Bellerophonte,

neque pugno neque segni pede victus;


catus idem per apertum fugientis agitato               10

grege cervos iaculari et celer arto

latitantem fruticeto excipere aprum.


XIII


O fons Bandusiae splendidior vitro,

dulci digne mero non sine floribus,

cras donaberis haedo,

cui frons turgida cornibus


primis et venerem et proelia destinat.               5

Frustra: nam gelidos inficiet tibi

rubro sanguine rivos

lascivi suboles gregis.


Te flagrantis atrox hora Caniculae

nescit tangere, tu frigus amabile               10

fessis vomere tauris

praebes et pecori vago.


Fies nobilium tu quoque fontium

me dicente cavis impositam ilicem

saxis, unde loquaces               15

lymphae desiliunt tuae.


XIV


Herculis ritu modo dictus, o plebs,

morte venalem petiisse laurum,

Caesar Hispana repetit penatis

victor ab ora.


Unico gaudens mulier marito               5

prodeat iustis operata sacris

et soror clari ducis et decorae

supplice vitta


virginum matres iuvenumque nuper

sospitum. Vos, o pueri et puellae ac               10

iam virum expertae, male nominatis

parcite verbis.


Hic dies vere mihi festus atras

eximet curas; ego nec tumultum

nec mori per vim metuam tenente               15

Caesare terras.


I, pete unguentum, puer, et coronas

et cadum Marsi memorem duelli,

Spartacum si qua potuit vagantem

fallere testa.               20


Dic et argutae properet Neaerae

murreum nodo cohibere crinem;

si per invisum mora ianitorem

fiet, abito.


Lenit albescens animos capillus               25

litium et rixae cupidos protervae;

non ego hoc ferrem calidus iuventa

consule Planco.


XV


Uxor pauperis Ibyci,

tandem nequitiae fige modum tuae

famosisque laboribus;

maturo propior desine funeri

inter ludere virgines               5

et stellis nebulam spargere candidis.

Non, si quid Pholoen satis,

et te, Chlori, decet. Filia rectius

expugnat iuvenum domos,

pulso Thyias uti concita tympano.               10

Illam cogit amor Nothi

lasciva similem ludere capreae:

te lanae prope nobilem

tonsae Luceriam, non citharae decent

nec flos purpureus rosae               15

nec poti vetulam faece tenus cadi.


XVI


Inclusam Danaen turris aenea

robustaeque fores et vigilum canum

tristes excubiae munierant satis

nocturnis ab adulteris,


si non Acrisium, virginis abditae               5

custodem pavidum, Iuppiter et Venus

risissent: fore enim tutum iter et patens

converso in pretium deo.


Aurum per medios ire satellites

et perrumpere amat saxa potentius               10

ictu fulmineo; concidit auguris

Argivi domus ob lucrum


demersa exitio; diffidit urbium

portas vir Macedo et subruit aemulos

reges muneribus; munera navium               15

saevos inlaqueant duces.


Crescentem sequitur cura pecuniam

maiorumque fames. Iure perhorrui

late conspicuum tollere verticem,

Maecenas, equitum decus.               20


Quanto quisque sibi plura negaverit,

ab dis plura feret; nil cupientium

nudus castra peto et transfuga divitum

partis linquere gestio,


contemptae dominus splendidior rei,               25

quam si quicquid arat inpiger Apulus

occultare meis dicerer horreis,

magnas inter opes inops.


Purae rivus aquae silvaque iugerum

paucorum et segetis certa fides meae               30

fulgentem imperio fertilis Africae

fallit sorte beatior.


Quamquam nec Calabrae mella ferunt apes

nec Laestrygonia Bacchus in amphora

languescit mihi nec pinguia Gallicis               35

crescunt vellera pascuis,


inportuna tamen pauperies abest,

nec, si plura velim, tu dare deneges.

Contracto melius parva cupidine

vectigalia porrigam               40


quam si Mygdoniis regnum Alyattei

campis continuem. Multa petentibus

desunt multa; bene est cui deus obtulit

parca quod satis est manu.


XVII


Aeli vetusto nobilis ab Lamo -

quando et priores hinc Lamias ferunt

denominatos et nepotum

per memores genus omne fastos,


auctore ab illo ducis originem,               5

qui Formiarum moenia dicitur

princeps et innantem Maricae

litoribus tenuisse Lirim,


late tyrannus, - cras foliis nemus

multis et alga litus inutili               10

demissa tempestas ab Euro

sternet, aquae nisi fallit augur


annosa cornix. Dum potes, aridum

conpone lignum; cras Genium mero

curabis et porco bimenstri               15

cum famulis operum solutis.


XVIII


Faune, Nympharum fugientum amator,

per meos finis et aprica rura

lenis incedas abeasque parvis

aequus alumnis,


si tener pleno cadit haedus anno               5

larga nec desunt Veneris sodali

vina craterae, vetus ara multo

fumat odore.


Ludit herboso pecus omne campo,

cum tibi Nonae redeunt Decembres,               10

festus in pratis vacat otioso

cum bove pagus;


inter audacis lupus errat agnos,

spargit agrestis tibi silva frondes,

gaudet invisam pepulisse fossor               15

ter pede terram.


XIX


Quantum distet ab Inacho

Codrus, pro patria non timidus mori,

narras, et genus Aeaci,

et pugnata sacro bella sub Ilio.

Quo Chium pretio cadum               5

mercemur, quis aquam temperet ignibus,

quo praebente domum et quota

Paelignis caream frigoribus, taces.

Da lunae propere novae,

da noctis mediae, da, puer, auguris               10

Murenae. Tribus aut novem

miscentur cyathis pocula commodis?

Qui Musas amat imparis,

ternos ter cyathos attonitus petet

vates, tris prohibet supra               15

rixarum metuens tangere Gratia

nudis iuncat sororibus.

Insanire iuvat . . . Cur Berecyntiae

cessant flamina tibiae?

Cur pendet tacita fistula cum lyra?               20

Parcentis ego dexteras

odi: sparge rosas; audiat invidus

dementem strepitum Lycus,

et vicina seni non habilis Lyco.

Spissa te nitidum coma,               25

puro te similem, Telephe, Vespero

tempestiva petit Rhode:

me lentus Glycerae torret amor meae.


XX


Non vides quanto moveas periclo,

Pyrrhe, Gaetulae catulos leaenae?

Dura post paulo fugies inaudax

proelia raptor,


cum per obstantis iuvenum catervas               5

ibit insignem repetens Nearchum:

grande certamen tibi praeda cedat

maior, an illi.


Interim, dum tu celeris sagittas

promis, haec dentes acuit timendos,               10

arbiter pugnae prosuisse nudo

sub pede palmam


fertur, et leni recreare vento

sparsum odoratis umerum capillis,

qualis aut Nireus fuit aut aquosa               15

raptus ab Ida.


XXI


O nata mecum consule Manlio,

seu tu querellas sive geris iocos

seu rixam et insanos amores

seu facilem, pia testa, somnum,


quocumque lectum nomine Massicum               5

servas, moveri digna bono die,

descende, Corvino iubente

promere languidiora vina.


Non ille, quamquam Socraticis madet

sermonibus, te negleget horridus:               10

narratur et prisci Catonis

saepe mero caluisse virtus.


Tu lene tormentum ingenio admoves

plerumque duro; tu sapientium

curas et arcanum iocoso               15

consilium retegis Lycaeo.


Tu spem reducis mentibus anxiis

viresque et addis cornua pauperi,

post te neque iratos trementi

regum apices neque militum arma.               20


Te Liber et si laeta aderit Venus

segnesque nodum solvere Gratiae

vivaeque procucent lucernae,

dum rediens fugat astra Phoebus.


XXII


Montium custos nemorumque virgo,

quae laborantis utero puellas

ter vocata audis adimisque leto,

diva triformis,


inminens villae tua pinus esto,               5

quam per exactos ego laetus annos

verris obliquom meditantis ictum

sanguine donem.


XXIII


Caelo supinas si tuleris manus

nascente luna, rustica Phidyle,

si ture placaris et horna

fruge Lares avidaque porca


nec pestilentem sentiet Africum               5

fecunda vitis nec sterilem seges

robiginem aut dulces alumni

pomifero grave tempus anno.


Nam quae nivali pascitur Algido

devota quercus inter et ilices               10

aut crescit Albanis in herbis

victima, pontificum securis


cervice tinguet; te nihil attinet

temptare multa caede bidentium

parvos coronantem marino               15

rore deos fragilique myrto.


Inmunis aram si tetigit manus,

non sumptuosa blandior hostia

mollivit aversos Penatis

farre pio et saliente mica.               20


XXIV


Intactis opulentior

thesauris Arabum et divitis Indiae

caementis licet occupes

terrenum omne tuis et mare publicum:

si figit adamantinos               5

summis verticibus dira Necessitas

clavos, non animum metu,

non mortis laqueis expedies caput.

Campestres melius Scythae,

quorum plaustra vagas rite trahunt domos,               10

vivunt et rigidi Getae

inmetata quibus iugera liberas

fruges et Cererem ferunt

nec cultura placet longior annua

defunctumque laboribus               15

aequali recreat sorte vicarius.

Illic matre carentibus

privignis mulier temperat innocens

nec dotata regit virum

coniunx nec nitido fidit adultero;               20

dos est magna parentium

virtus et metuens alterius viri

certo foedere castitas,

et peccare nefas aut pretium est mori.

O quisquis volet impias               25

caedis et rabiem tollere civicam,

si quaeret Pater Urbium

suscribi statuis, indomitam audeat

refrenare licentiam,

clarus postgenitis; quatenus, heu nefas!               30

virtutem incolumem odimus,

sublatam ex oculis quaerimus invidi.

Quid tristes querimoniae

si non supplicio culpa reciditur,

quid leges sine moribus               35

vanae proficiunt, si neque fervidis

pars inclusa caloribus

mundi nec Boreae finitimum latus

durataeque solo niues

mercatorem abigunt, horrida callidi               40

vincunt aequora navitae?

Magnum pauperies obprobrium iubet

quidvis et facere et pati

virtutisque viam deserit arduae.

Vel non in Capitolium               45

quo clamor vocat et turba faventium

vel non in mare proximum

gemmas et lapides, aurum et inutile,

summi materiem mali,

mittamus, scelerum si bene paenitet.               50

Eradenda cupidinis

pravi sunt elementa et tenerae nimis

mentes asperioribus

formandae studiis. Nescit equo rudis

haerere ingenuus puer               55

venarique timet, ludere doctior

seu Graeco iubeas trocho

seu malis vetita legibus alea,

cum periura patris fides

consortem socium fallat et hospites,               60

indignoque pecuniam

haredi properet. Scilicet inprobae

crescunt divitiae, tamen

curtae nescio quid semper abest rei.


XXV


Quo me, Bacche, rapis tui

plenum? Quae nemora aut quos agor in specus

velox mente nova? Quibus

antris egregii Caesaris audiar

aeternum meditans decus               5

stellis inserere et consilio Iovis?

Dicam insigne, recens, adhuc

indictum ore alio. Non secus in iugis

exsomnis stupet Euhias,

Hebrum prospiciens et niue candidam               10

Thracen ac pede barbaro

lustratam Rhodopen, ut mihi devio

ripas et vacuum nemus

mirari libet. O Naiadum potens

Baccharumque valentium               15

proceras manibus vertere fraxinos,

nil parvum aut humili modo,

nil mortale loquar. Dulce periculum est,

o Lenaee, sequi deum

cingentem viridi tempora pampino.               20


XXVI


Vixi puellis nuper idoneus

et militavi non sine gloria;

nunc arma defunctumque bello

barbiton hic paries habebit,


laevom marinae qui Veneris latus               5

custodit. Hic, hic ponite lucida

funalia et vectis et arcus

oppositis foribus minacis.


O quae beatum diva tenes Cyprum et

Memphin carentem Sithonia niue               10

regina, sublimi flagello

tange Chloen semel arrogantem.


XXVII


Impios parrae recinentis omen

ducat et praegnans canis aut ab agro

rava decurrens lupa Lanuvino

fetaque volpes;


rumpat et serpens iter institutum,               5

si per obliquom similis sagittae

terruit mannos: ego cui timebo

providus auspex,


antequam stantis repetat paludes

imbrium divina avis inminentum,               10

oscinem coruum prece suscitabo

solis ab ortu.


Sis licet felix, ubicumque mavis,

et memor nostri, Galatea, vivas,

teque nec laeuus vetet ire picus               15

nec vaga cornix.


Sed vides quanto trepidet tumultu

pronus Orion? Ego quid sit ater

Hadriae novi sinus et quid albus

peccet Iapyx.               20


Hostium uxores puerique caecos

sentiant motus orientis Austri et

aequoris nigri fremitum et trementis

verbere ripas.


Sic et Europe niueum doloso               25

credidit tauro latus et scatentem

beluis pontum mediasque fraudes

palluit audax.


Nuper in pratis studiosa florum et

debitae Nymphis opifex coronae               30

nocte sublustri nihil astra praeter

vidit et undas.


Quae simul centum tetigit potentem

oppidis Creten: 'Pater, o relictum

filiae nomen pietasque' dixit               35

'victa furore!


Unde quo veni? Levis una mors est

virginum culpae. Vigilansne ploro

turpe commissum an vitiis carentem

ludit imago               40


vana quae porta fugiens eburna

somnium ducit? Meliusne fluctus

ire per longos fuit an recentis

carpere flores?


Si quis infamen mihi nunc iuvencum               45

dedat iratae, lacerare ferro et

frangere enitar modo multum amati

cornua monstri.


Impudens liqui patrios Penates,

impudens Orcum moror. O deorum               50

si quis haec audis, utinam inter errem

nuda leones.


Antequam turpis macies decentis

occupet malas teneraeque sucus

defluat praedae, speciosa quaero               55

pascere tigris.


Vilis Europe, pater urget absens:

quid mori cessas? Potes hac ab orno

pendulum zona bene te secuta

laedere collum.               60


Sive te rupes et acuta leto

saxa delectant, age te procellae

crede veloci, nisi erile mavis

carpere pensum


regius sanguis dominaeque tradi               65

barbarae paelex.' Aderat querenti

perfidum ridens Venus et remisso

filius arcu.


Mox, ubi lusit satis: 'Abstineto'

dixit 'irarum calidaeque rixae,               70

cum tibi invisus laceranda reddet

cornua taurus.


Uxor invicti Iovis esse nescis.

Mitte singultus, bene ferre magnam

disce fortunam; tua sectus orbis               75

nomina ducet'.


XXVIII


Festo quid potius die

Neptuni faciam? Prome reconditum,

Lyde, strenua Caecubum

munitaeque adhibe vim sapientiae.

Inclinare meridiem               5

sentis ac, veluti stet volucris dies,

parcis deripere horreo

cessantem Bibuli consulis amphoram?

Nos cantabimus invicem

Neptunum et viridis Nereidum comas,               10

tu curua recines lyra

Latonam et celeris spicula Cynthiae;

summo carmine, quae Cnidon

fulgentisque tenet Cycladas et Paphum

iunctis visit oloribus;

dicetur merita Nox quoque nenia.               15


XXIX


Tyrrhena regum progenies, tibi

non ante verso lene merum cado

cum flore, Maecenas, rosarum et

pressa tuis balanus capillis


iamdudum apud me est: eripe te morae               5i

nec semper udum Tibur et Aefulae

decliue contempleris arvom et

Telegoni iuga parricidae.


Fastidiosam desere copiam et

molem propinquam nubibus arduis,               10

omitte mirari beatae

fumum et opes strepitumque Romae.


Plerumque gratae divitibus vices

mundaeque parvo sub lare pauperum

cenae sine aulaeis et ostro               15

sollicitam explicuere frontem.


Iam clarus occultum Andromedae pater

ostendit ignem, iam Procyon furit

et stella vesani Leonis

sole dies referente siccos;               20


iam pastor umbras cum grege languido

rivomque fessus quaerit et horridi

dumeta Siluani caretque

ripa vagis taciturna ventis.


Tu civitatem quis deceat status               25

curas et urbi sollicitus times

quid Seres et regnata Cyro

Bactra parent Tanaisque discors.


Prudens futuri temporis exitum

caliginosa nocte premit deus               30

ridetque, si mortalis ultra

fas trepidat. Quod adest memento


componere aequus; cetera fluminis

ritu feruntur, nunc medio aequore

cum pace delabentis Etruscum               35

in mare, nunc lapides adesos


stirpisque raptas et pecus et domos

volentis una, non sine montium

clamore vicinaeque silvae,

cum fera diluvies quietos               40


inritat amnis. Ille potens sui

laetusque deget cui licet in diem

dixisse: 'Vixi': cras vel atra

nube polum Pater occupato


vel sole puro; non tamen inritum,               45

quodcumque retro est, efficiet neque

diffinget infectumque reddet

quod fugiens semel hora vexit.


Fortuna saevo laeta negotio et

ludum insolentem ludere pertinax               50

transmutat incertos honores,

nunc mihi, nunc alii benigna.


Laudo manentem; si celeris quatit

pinnas, resigno quae dedit et mea

virtute me involvo probamque               55

pauperiem sine dote quaero.


Non est meum, si mugiat Africis

malus procellis, ad miseras preces

decurrere et votis pacisci,

ne Cypriae Tyriaeque merces               60


addant avaro divitias mari;

tunc me biremis praesidio scaphae

tutum per Aegaeos tumultus

aura feret geminusque Pollux.


XXX


Exegi monumentum aere perennius

regalique situ pyramidum altius,

quod non imber edax, non Aquilo inpotens

possit diruere aut innumerabilis

annorum series et fuga temporum.               5

Non omnis moriar multaque pars mei

vitabit Libitinam; usque ego postera

crescam laude recens, dum Capitolium

scandet cum tacita virgine pontifex.

Dicar, qua violens obstrepit Aufidus               10

et qua pauper aquae Daunus agrestium

regnavit populorum, ex humili potens

princeps Aeolium carmen ad Italos

deduxisse modos. Sume superbiam

quaesitam meritis et mihi Delphica               15

lauro cinge volens, Melpomene, comam.


Horace





http://www.thelatinlibrary.com/horace/carm3.shtml
